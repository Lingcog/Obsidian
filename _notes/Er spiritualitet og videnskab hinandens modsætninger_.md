[[Foredrag i Unitarisk Hus ]] i Unitarisk Kirksamfund den 11/5 2020, bragt i Unitaren, udgaven for april - juli 2021, nummer 2-3.

Er du et oplyst menneske? Jo, det vil du nok sige. Vi bor i et land med skolepligt og fri presse. Det kan vi til dels takke Grundtvig for. Han var meget optaget af folkeoplysning. Og han havde stor respekt for bønderne og ønskede at de skulle blive oplyste. De lærde, mente han, hensygnede en støvet tilværelse i deres studerekammer. Denne kampagne for at gøre landets indbyggere til oplyste borgere, udsprang af oplysningstidens tanker. Og målet var at nogle af dem kunne påtage sig ansvar og indtage ledende poster samfundet. Hans tanker satte gang i et stort folkeoplysningsarbejde som vi stadig nyder gavn af i dag. 

Også vi unitarer sætter oplysning højt. I det ritual som indleder vores andagter, siges det: ."Vi tænder det her lyssom et symbol på den oplysning og varme, vi ønsker, vil beherske vores sind og hjerte. Desuden er flammen unitarismens internationale symbol. Den levende flamme, der ikke blot varmer, lyser og oplyser, men er evigt foranderlig og aldrig kan holdes fast." Lyset er et stærkt symbol. 

Der er ingen tvivl om at mennesker i store dele af verden aldrig har været så oplyste som i dag. Tænk blot på internettets udbredelse og bekæmpelsen af analfabetisme. Og dog står vi overfor nogle udfordringer der måske ikke bare kan løses ved hjælp af rationalitet, fornuft og oplysning. Her tænker jeg på den eskalerende klimakrise og rovdrift på naturen. Der ser ud til at der er noget der må lede rationaliteten og fornuften i en hensigtsmæssig retning. For ren rationalitet og fornuft kan ikke stå alene.

Jeg vil gerne i denne tale argumentere for at spiritualitet kan være en ledestjerne for mennesker. Her tænker jeg ikke på religiøse dogmer, der holder menneskerfastlåste i enten frygt eller uvidenhed, men på eviggyldige principper som har manifesteret sig på forskellig måde op gennem historien. 

Det er de principper som unitarer er optaget af at søge efter, og som de drøfter med hinanden. Men unitarer bryder sig ikke om "sandheder", og de bliver mistænksomme når nogen påstår at de sidder inde med "sandheden". Derfor anerkender de at det er svært projekt. Det er lidt som at prøve at fange en sommerfugl. Når man tror at man har fanget den, så undslipper den alligevel nettet. Indlægget her er et forsøg på indfange en sådan sommerfugl, eller eviggyldigt princip der kan lede i en hensigtsmæssig retning. Om det lykkes mig, overlader jeg til jer at vurdere. 

Inden jeg så at sige gør nettet klar til sommerfuglejagt, vil jeg gerne slå fast at unitarerne er fortalere for at man leder sig af sin fornuft. Under reformationen, altså inden oplysningstiden, formedes unitarismen. Der var en konsensus blandt en gruppe kristne om at lægge vægt på det rationelle fremfor overtro. Det fik den konsekvens at unitarerne med tiden skar de ting bort fra den kristne lære der ikke passede med sund fornuft, som den treenige Gud, jomfrufødsel, arvesynd og helvedes pinsler. Derfor blev de senere kendt som *unitarer* -af det latinske ord *unitas* (enhed) i modsætning til *trinitas* (treenighed).

I nyere tid begyndte unitarer, især i USA, at lægge vægt på egentlige humanistiske idealer. De begyndte også at inddrage tanker fra de store visdomstraditioner, for eksempel buddhisme og taoisme og animisme. Interessant står der på vores hjemmeside at "unitarer søger til stadighed overensstemmelse mellem deres religiøse overbevisninger og videnskabelige teorier".

Det kan få nogen lyde som et håbløst projekt. Nogle vil mene at det at få religion, eller spiritualitet, og videnskab til at stemme overens, er som at prøve at blande olie og vand - lige meget hvor meget man ryster flasken, vil vandet og olien stadig være adskilt. Nu skal det da siges at der også er unitarer som slet ikke er religiøse, men som alene lader sig lede af humanistiske idealer. 

Men kunne der være noget frugtbart ved at kombinere spiritualitet og videnskab? Kunne det måske ligefrem være det der skal til for at vende den udvikling som jeg før har beskrevet med klimakrise og uddøen af dyrearter. Hvad vil det egentlig sige at være spirituel? følge *Den Danske Ordbog* har det at gøre med "det åndelige, religiøse eller overnaturlige". Jeg synes at ordet overnaturlig har en negativ klang. Derfor vil jeg hellere lade mig lede af ordets bogstavelige betydning.

Ordet spiritualitet kommer af det latinske *spiritualis*, som ordret betyder "åndfuld", eller "fuld af ånd". Tanken om at mennesket kan være fuld af ånd, har givet sig udslag i mange kunstneriske værker, som digte, malerier og filosofiske værker. Men den har også været fremtræddende blandt en gruppe mennesker der næsten havde en videnskabelig tilgang til det spirituelle. De tilhørte en spirituel retning som havde vokset sig stærk op gennem middelalderen inden oplysningstiden slog igennem og trak en streg i sandet mellem det materielle og ånden. Og det der blev efterfølgende blev kategoriseret som åndeligt, blev henkastet på glemslens mødding som overtro.

Lad os rejse tilbage i tiden og se nærmere på denne spirituelle retning før oplysningstiden. Vi befinder os i en lille gyde i København. Der er noget flakkende lys i et vindue der fanger vores opmærksomhed. Igennem et kældervindue kan vi se en mand der er i færd med at få gang i en smeltedigel. Han står med ryggen til. På træhylder langs den ene væg står der en mængde glasbeholdere, lerkrukkerog små metalgryder. Et det et apotek? Der er ingen skilte der kunne tyde på det. Det vi står og kigger ind i, er en alkymists værksted. 

Det er faktisk ikke fri fantasi. I 2005 foretog man arkæologiske udgravninger på Kvæsthusbroen, her i København, i forbindelse med opførslen af Det Kongelige Teaters skuespilhus, og der fandt man en række smeltedigler. Der er er stærke indicier for at de blev brugt til at drive [[Alkymi]].

Alkymi? Er det ikke noget med at omdanne bly til guld? Jo, det er rigtigt. Alkymisterne var blandt andet optaget af om man kunne omdanne uædle metaller til ædelmetaller. De brændte forskellige stoffer til aske, og tilsatte derefter vand. Ved forskellige destilleringsprocesser forsøgte de derpå at udlede forskellige materialer af blandingen. Under deres stræben efter at fremstille guld blev det klart at hele processen kunne bruges som en metafor for det at forædle sin karakter. 

Sideløbende med de tekniske eksperimenter der med tiden blev til vores dages moderne kemi, udviklede alkymisterne en filosofisk og mystisk overbygning. Deres stræben efter det fuldkomne, kom også til at gælde en stræben efter åndelig fuldkommenhed. Men dette blev kun betragtet som en sidegevinst. Det vigtigste for en alkymist var at være naturens tjener.

En grundlæggende tanke i alkymien var at der fandtes ien iboende ånd i materien som ventede på at blive frigjort. Alkymisterne så sig selv om tjenere der hjalp denne guddommelige ånd til at slippe ud. De var ikke fokuseret på deres egen frelse gennem Guds nåde, men at frigøre Gud fra materiens mørke. For alkymister havde materien en guddommelig side. 

Oplysningstiden søgte at afskaffe det her natursyn. Det hørte til på glemslens mødding. I stedet for at være naturens tjenere, skulle mennesket undertvinge naturen og gøre sig til herre over den. Alkymisterne betragtede den spirende kemiske videnskab som en degradering af en hellig kunst, for den var ensbetydende med en sekularisering og kommercialisering af en hellig videnskab.

Det er nok ikke nødvendigt at pege på at en sådan bestræbelse på at betvinge naturens kræfter til at tjene mennesket, havde en skyggeside. Nu var der fokus på hvilken praktisk nytte man kunne få af naturen.

Den berømte engelske filosof, Francis Bacon, der var barn af oplysningstiden, brugte et stærkt billedsprog om naturen i sin bog *verdens sjæl,* kapitel 8. Han opfordrede til at man begyndte at udføre mekaniske eksperimenter for at få naturen til afgive sine hemmeligheder, og han sammenligner processen, med de metoder man brugte til at få hekse til at afgive deres hemmeligheder under inkvisitionen. Naturen skulle udsættes for pres og tvinges ud af sin form og formes. Man skulle narre naturen til at afgive sine hemmeligheder. Gennem eksperimenter skulle man trænge igennem, eller penetrere, naturens ydre forgårde og komme helt ind i det inderste kammer.

Fra at være en gudinde, blev naturen nu nedgraderet til at blive sammenlignet med en ond kvinde man skulle presse til det yderste, ja, man fristes næsten til at sige at man skulle voldtage.

Der kom en modreaktion på denne forherligelse af rationaliteten og fornuften. Stadig flere digtere og kunstnere fremhævede at naturen var besjælet og at menneskers sindsstemninger afspejledes i naturen, at mennesket og naturen altså var tæt forbundne. Deres tanker kom til at danne grundlag for den periode man kender som romantikken.

Den tyske naturfilosof F.W.J. Schelling fremhævede at ånd og fornuft ikke kun var noget der hørte mennesket til, men også fandtes i naturens former. Sådan lidt forkortet udtrykt: Naturen er synlig ånd, ånden usynlig natur. 

Ifølge *Den Store Danske Encyklopædi* betragtede Schelling *universet som en vældig organisme der gennemstrømmes af den samme kraft, ånden, der altså kommer til udtryk på det lave som på det højeste niveau.* Det siges endvidere: Poetisk hedder det hos Schelling, at ånden 'slumrer i stenen, drømmer i planten, vågner i dyret og kommer til bevidsthed i mennesket'."

Disse tanker var ikke opstået ud af det rene ingenting. Schelling fandt inspiration i af de landvindinger man havde gjort inden for videnskaben. I slutningen af 1700-tallet finder knyttede han forbindelse mellem sin organiske opfattelse af verden og de antagelser man havde gjort på baggrund af magnetismens og elektricitetens usynlige 'kræfter'.  

Schelling var ikke ene om at interessere sig for disse usynlige kræfter. Nogle årtier senere var H.C.Ørsted helt optaget af dette emne. Og i 1820 gjorde han den skelsættende opdagelse at de to kræfter er forbundne. opdager han at de to kræfter er forbundne. Denne opdagelse var efter hans mening en bekræftelse på den dybe enhed i naturen og på hans forståelse af naturlovene som fornuftslove. H.C Ørsted kom til at blive en førende skikkelse inden for den bevægelse der i guldalderen gik under betegnelsen "ånden i naturen".

Man kan sige at det ikke lykkedes oplysningstiden at kvæle alkymisternes tanker om at naturen var gennemtrængt af ånd. Og tilfældet med H.C. Ørsted er et opmuntrende eksempel på hvordan spirituelle tanker kan være en inspirationskilde til videnskabelige landvindinger, som vi nu udnytter til produktion af bæredygtig energi, nemlig vindkraft og vandkraft.

Men hvad med i dag? Det er interessant at opfattelsen af verden som en sammenhængende enhed, igennem de sidste årtier har vundet genklang hos mange mennesker. Ja, selv toneangivende ledere er begyndt at udtrykke sig i termer der minder om de tanker der blev fremholdt af alkymisterne og naturfilosofferne i det 18-århundrede. I dag taler man om livets netværk og jordens økosystemer, og man forstår at vi sammen med andre livsformer er afhængige af hinanden.Vi udgør en helhed, et system.

I en rapport udgivet af FN's miljøprogram kunne man for tyve år læse: "Livets netværk er flosset. Vi er nødt til at reparere det og passe bedre på det, hvis vi i fremtiden skal have dækket vores behov for naturprodukter. Mennesker udnytter verdens natur mere, end den kan bære. Hvis vi i fremtiden vil have dækket vores behov for alt det, naturen yder os, må vi passe bedre på økosystemerne."

Der er vist ingen tvivl om hvilket natursyn der er mest hensigtsmæssigt for livet på jorden. Det tjener os bedst at betragte naturen som noget helligt vi skal passe på, i stedet for at anse naturen som noget vi kan drive rovdrift på, ja ... ligefrem voldtage.

I indledningen lovede jeg at jeg ville prøve at fremhæve et evigtgyldigt princip, og jeg har søgt at fremhæve tanken at alt liv er forbundet med hinanden, og at alt liv er gennemstrømmet af ånd og bevidsthed. Og hvis man bryder livets netværk får det konsekvenser.

Den idé findes i ganske mange spirituelle retninger i verden. Et spirituelt livssyn har potentialet til at blive en ledestjerne. Det behøver ikke at stå i modsætning til oplysning og videnskab. Og som vi har set, kan en spirituel tankegang berige videnskaben og lede udviklingen i en bæredygtig retning.

Overfladisk kan spiritualitet og videnskab virke som olie og vand, umulige at blande. Men det er faktisk ikke umuligt at blande olie og vand hvis man tilsætter en emulgator - et stof der kan binde disse stoffer sammen. Det element der kan binde spiritualitet og videnskab sammen, er det hensigtsmæssige. Spiritualitet uden jordforbindelse kan udvikle sig i ekstrem retning, og videnskab uden holistisk forståelse kan blive en ødelæggende faktor. Jo, spiritualitet kan bestemt kombineres med videnskab, ... og bør nok blive det i endnu større grad i fremtiden
